<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-後漢書-志第十六‧五行四 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>志第十六・五行四</h1>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>地震　山崩　地陷　大風拔樹　螟　牛疫</p>
<p id="p1"><a class="gg-link" href="#p1" onclick="return changeColor(this);"></a>五行傳曰：「治宮室，飾臺榭，內淫亂，犯親戚，侮父兄，則稼穡不成。」謂土失其性而為災也。又曰：「思心不容，是謂不聖。厥咎霿，厥罰恒風，厥極凶短折。時則有脂夜之妖，時則有華孽，時則有牛禍，時則有心腹之痾，時則有黃眚、黃祥，惟金、水、木、火沴土。」華孽，劉歆傳為蠃蟲之孽，謂螟屬也。</p>
<p id="p2"><a class="gg-link" href="#p2" onclick="return changeColor(this);"></a>世祖建武二十二年九月，郡國四十二地震，南陽尤甚，地裂壓殺人。其後武谿蠻夷反，為寇害，至南郡，發荊州諸郡兵，遣武威將軍劉尚擊之，為夷所圍，復發兵赴之，尚遂為所沒。</p>
<p id="p3"><a class="gg-link" href="#p3" onclick="return changeColor(this);"></a>章帝建初元年三月甲寅，山陽、東平地震。</p>
<p id="p4"><a class="gg-link" href="#p4" onclick="return changeColor(this);"></a>和帝永元四年六月丙辰，郡國十三地震。春秋漢含孳曰：「女主盛，臣制命，則地動坼，畔震起，山崩淪。」是時竇太后攝政，兄竇憲專權，將以是受禍也。後五日，詔收憲印綬，兄弟就國，逼迫皆自殺。</p>
<p id="p5"><a class="gg-link" href="#p5" onclick="return changeColor(this);"></a>五年二月戊午，隴西地震。儒說民安土者也，將大動，行大震。九月，匈奴單于於除鞬叛，遣使發邊郡兵討之。</p>
<p id="p6"><a class="gg-link" href="#p6" onclick="return changeColor(this);"></a>七年九月癸卯，京都地震。儒說奄官無陽施，猶婦人也。是時和帝與中常侍鄭衆謀奪竇氏權，德之，因任用之，及幸常侍蔡倫，二人始並用權。</p>
<p id="p7"><a class="gg-link" href="#p7" onclick="return changeColor(this);"></a>九年三月庚辰，隴西地震。閏月，塞外羌犯塞，殺略吏民，使征西將軍劉尚擊之。</p>
<p id="p8"><a class="gg-link" href="#p8" onclick="return changeColor(this);"></a>安帝永初元年，郡國十八地震。李固曰：「地者陰也，法當安靜。今乃越陰之職，專陽之政，故應以震動。」是時鄧太后攝政專事，訖建光中，太后崩，安帝乃得制政，於是陰類並勝，西羌亂夏，連十餘年。</p>
<p id="p9"><a class="gg-link" href="#p9" onclick="return changeColor(this);"></a>二年，郡國十二地震。</p>
<p id="p10"><a class="gg-link" href="#p10" onclick="return changeColor(this);"></a>三年十二月辛酉，郡國九地震。</p>
<p id="p11"><a class="gg-link" href="#p11" onclick="return changeColor(this);"></a>四年三月癸巳，郡國四地震。</p>
<p id="p12"><a class="gg-link" href="#p12" onclick="return changeColor(this);"></a>五年正月丙戌，郡國十地震。</p>
<p id="p13"><a class="gg-link" href="#p13" onclick="return changeColor(this);"></a>七年正月壬寅，二月丙午，郡國十八地震。</p>
<p id="p14"><a class="gg-link" href="#p14" onclick="return changeColor(this);"></a>元初元年，郡國十五地震。</p>
<p id="p15"><a class="gg-link" href="#p15" onclick="return changeColor(this);"></a>二年十一月庚申，郡國十地震。</p>
<p id="p16"><a class="gg-link" href="#p16" onclick="return changeColor(this);"></a>三年二月，郡國十地震。十一月癸卯，郡國九地震。</p>
<p id="p17"><a class="gg-link" href="#p17" onclick="return changeColor(this);"></a>四年，郡國十三地震。</p>
<p id="p18"><a class="gg-link" href="#p18" onclick="return changeColor(this);"></a>五年，郡國十四地震。</p>
<p id="p19"><a class="gg-link" href="#p19" onclick="return changeColor(this);"></a>六年二月乙巳，京都、郡國四十二地震，或地坼裂，涌水，壞敗城郭、民室屋，壓人。冬，郡國八地震。</p>
<p id="p20"><a class="gg-link" href="#p20" onclick="return changeColor(this);"></a>永寧元年，郡國二十三地震。</p>
<p id="p21"><a class="gg-link" href="#p21" onclick="return changeColor(this);"></a>建光元年九月己丑，郡國三十五地震，或地坼裂，壞城郭室屋，壓殺人。是時安帝不能明察，信宮人及阿母聖等讒言，破壞鄧太后家，於是專聽信聖及宦者，中常侍江京、樊豐等皆得用權。</p>
<p id="p22"><a class="gg-link" href="#p22" onclick="return changeColor(this);"></a>延光元年七月癸卯，京都、郡國十三地震。九月戊申，郡國二十七地震。</p>
<p id="p23"><a class="gg-link" href="#p23" onclick="return changeColor(this);"></a>二年，京都、郡國三十二地震。</p>
<p id="p24"><a class="gg-link" href="#p24" onclick="return changeColor(this);"></a>三年，京都、郡國二十三地震。是時以讒免太尉楊震，廢太子。</p>
<p id="p25"><a class="gg-link" href="#p25" onclick="return changeColor(this);"></a>四年十一月丁巳，京都、郡國十六地震。時安帝旣崩，閻太后攝政，兄弟閻顯等並用事，遂斥安帝子，更徵諸國王子，未至，中黃門遂誅顯兄弟。</p>
<p id="p26"><a class="gg-link" href="#p26" onclick="return changeColor(this);"></a>順帝永建三年正月丙子，京都、漢陽地震。漢陽屋壞殺人，地坼涌水出。是時順帝阿母宋娥及中常侍張昉等用權。</p>
<p id="p27"><a class="gg-link" href="#p27" onclick="return changeColor(this);"></a>陽嘉二年四月己亥，京都地震。是時爵號宋娥為山陽君。</p>
<p id="p28"><a class="gg-link" href="#p28" onclick="return changeColor(this);"></a>四年十二月甲寅，京都地震。</p>
<p id="p29"><a class="gg-link" href="#p29" onclick="return changeColor(this);"></a>永和二年四月丙申，京都地震。是時宋娥構姦誣罔，五月事覺，收印綬，歸田里。十一月丁卯，京都地震。是時太尉王龔以中常侍張昉等專弄國權，欲奏誅之，時龔宗親有以楊震行事諫之止云。</p>
<p id="p30"><a class="gg-link" href="#p30" onclick="return changeColor(this);"></a>三年二月乙亥，京都、金城、隴西地震裂，城郭、室屋多壞，壓殺人。閏月己酉，京都地震。十月，西羌二千餘騎入金城塞，為涼州害。</p>
<p id="p31"><a class="gg-link" href="#p31" onclick="return changeColor(this);"></a>四年三月乙亥，京都地震。</p>
<p id="p32"><a class="gg-link" href="#p32" onclick="return changeColor(this);"></a>五年二月戊申，京都地震。</p>
<p id="p33"><a class="gg-link" href="#p33" onclick="return changeColor(this);"></a>建康元年正月，涼州部郡六，地震。從去年九月以來至四月，凡百八十地震，山谷坼裂，壞敗城寺，傷害人物。三月，護羌校尉趙沖為叛胡所殺。九月丙午，京都地震。是時順帝崩，梁太后攝政，欲為順帝作陵，制度奢廣，多壞吏民冢。尚書欒巴諫事，太后怒，癸卯，詔書收巴下獄，欲殺之。丙午地震，於是太后乃出巴，免為庶人。</p>
<p id="p34"><a class="gg-link" href="#p34" onclick="return changeColor(this);"></a>桓帝建和元年四月庚寅，京都地震。九月丁卯，京都地震。是時梁太后攝政，兄兾持權。至和平元年，太后崩，然兾猶秉政專事，至延熹二年，乃誅滅。</p>
<p id="p35"><a class="gg-link" href="#p35" onclick="return changeColor(this);"></a>三年九月己卯，地震，庚寅又震。</p>
<p id="p36"><a class="gg-link" href="#p36" onclick="return changeColor(this);"></a>元嘉元年十一月辛巳，京都地震。</p>
<p id="p37"><a class="gg-link" href="#p37" onclick="return changeColor(this);"></a>二年正月丙辰，京都地震。十月乙亥，京都地震。</p>
<p id="p38"><a class="gg-link" href="#p38" onclick="return changeColor(this);"></a>永興二年二月癸卯，京都地震。</p>
<p id="p39"><a class="gg-link" href="#p39" onclick="return changeColor(this);"></a>永壽二年十二月，京都地震。</p>
<p id="p40"><a class="gg-link" href="#p40" onclick="return changeColor(this);"></a>延熹四年，京都、右扶風、涼州地震。</p>
<p id="p41"><a class="gg-link" href="#p41" onclick="return changeColor(this);"></a>五年五月乙亥，京都地震。是時桓帝與中常侍單超等謀誅除梁兾，聽之，並使用事專權。又鄧皇后本小人，性行無恒，苟有顏色，立以為后，後卒坐執左道廢，以憂死。</p>
<p id="p42"><a class="gg-link" href="#p42" onclick="return changeColor(this);"></a>八年九月丁未，京都地震。</p>
<p id="p43"><a class="gg-link" href="#p43" onclick="return changeColor(this);"></a>靈帝建寧四年二月癸卯，地震。是時中常侍曹節、王甫等皆專權。</p>
<p id="p44"><a class="gg-link" href="#p44" onclick="return changeColor(this);"></a>熹平二年六月，地震。</p>
<p id="p45"><a class="gg-link" href="#p45" onclick="return changeColor(this);"></a>六年十月辛丑，地震。</p>
<p id="p46"><a class="gg-link" href="#p46" onclick="return changeColor(this);"></a>光和元年二月辛未，地震。四月丙辰，地震。靈帝時宦者專恣。</p>
<p id="p47"><a class="gg-link" href="#p47" onclick="return changeColor(this);"></a>二年三月，京兆地震。</p>
<p id="p48"><a class="gg-link" href="#p48" onclick="return changeColor(this);"></a>三年自秋至明年春，酒泉表氏地八十餘動，涌水出，城中官寺民舍皆頓，縣易處，更築城郭。</p>
<p id="p49"><a class="gg-link" href="#p49" onclick="return changeColor(this);"></a>獻帝初平二年六月丙戌，地震。</p>
<p id="p50"><a class="gg-link" href="#p50" onclick="return changeColor(this);"></a>興平元年六月丁丑，地震。</p>
<p id="p51"><a class="gg-link" href="#p51" onclick="return changeColor(this);"></a>和帝永元元年七月，會稽南山崩。會稽，南方大名山也。京房易傳曰：「山崩，陰乘陽，弱勝強也。」劉向以為山陽，君也；水陰，民也；君道崩壞，百姓失所也。劉歆以為崩猶弛也。是時竇太后攝政，兄竇憲專權。</p>
<p id="p52"><a class="gg-link" href="#p52" onclick="return changeColor(this);"></a>七年七月，趙國易陽地裂。京房易傳曰：「地裂者，臣下分離，不肯相從也。」是時南單于衆乖離，漢軍追討。</p>
<p id="p53"><a class="gg-link" href="#p53" onclick="return changeColor(this);"></a>十二年夏，閏四月戊辰，南郡秭歸山高四百丈，崩填谿，殺百餘人。明年冬，巫蠻夷反，遣使募荊州吏民萬餘人擊之。</p>
<p id="p54"><a class="gg-link" href="#p54" onclick="return changeColor(this);"></a>元興元年五月癸酉，右扶風雍地裂。是後西羌大寇涼州。</p>
<p id="p55"><a class="gg-link" href="#p55" onclick="return changeColor(this);"></a>殤帝延平元年五月壬辰，河東垣山崩。是時鄧太后專政。秋八月，殤帝崩。</p>
<p id="p56"><a class="gg-link" href="#p56" onclick="return changeColor(this);"></a>安帝永初元年六月丁巳，河東楊地陷，東西百四十步，南北百二十步，深三丈五尺。</p>
<p id="p57"><a class="gg-link" href="#p57" onclick="return changeColor(this);"></a>六年六月壬辰，豫章員谿原山崩，各六十三所。</p>
<p id="p58"><a class="gg-link" href="#p58" onclick="return changeColor(this);"></a>元初元年三月己卯，日南地坼，長百八十二里。其後三年正月，蒼梧、鬱林、合浦盜賊羣起，劫略吏民。</p>
<p id="p59"><a class="gg-link" href="#p59" onclick="return changeColor(this);"></a>二年六月，河南雒陽新城地裂。</p>
<p id="p60"><a class="gg-link" href="#p60" onclick="return changeColor(this);"></a>延光二年七月，丹陽山崩四十七所。</p>
<p id="p61"><a class="gg-link" href="#p61" onclick="return changeColor(this);"></a>三年六月庚午，巴郡閬中山崩。</p>
<p id="p62"><a class="gg-link" href="#p62" onclick="return changeColor(this);"></a>四年十月丙午，蜀郡越巂山崩，殺四百餘人。丙午，天子會日也。是時閻太后攝政。其十一月，中黃門孫程等殺江京，立順帝，誅閻后兄弟，明年，閻后崩。</p>
<p id="p63"><a class="gg-link" href="#p63" onclick="return changeColor(this);"></a>順帝陽嘉二年六月丁丑，雒陽宣德亭地坼，長八十五丈，近郊地。時李固對策，以為「陰類專恣，將有分離之象，所以附郊城者，是上帝示象以誡陛下也」。是時宋娥及中常侍各用權分爭，後中常侍張逵、蘧政與大將軍梁商爭權，為商作飛語，欲陷之。</p>
<p id="p64"><a class="gg-link" href="#p64" onclick="return changeColor(this);"></a>桓帝建和元年四月，郡國六地裂，水涌出，井溢，壞寺屋，殺人。時梁太后攝政，兄兾枉殺李固、杜喬。三年，郡國五山崩。</p>
<p id="p65"><a class="gg-link" href="#p65" onclick="return changeColor(this);"></a>和平元年七月，廣漢梓潼山崩。</p>
<p id="p66"><a class="gg-link" href="#p66" onclick="return changeColor(this);"></a>永興二年六月，東海朐山崩。冬十二月，泰山、琅邪盜賊羣起。</p>
<p id="p67"><a class="gg-link" href="#p67" onclick="return changeColor(this);"></a>永壽三年七月，河東地裂，時梁皇后兄兾秉政，桓帝欲自由，內患之。</p>
<p id="p68"><a class="gg-link" href="#p68" onclick="return changeColor(this);"></a>延熹元年七月乙巳，左馮翊雲陽地裂。</p>
<p id="p69"><a class="gg-link" href="#p69" onclick="return changeColor(this);"></a>三年五月甲戌，漢中山崩。是時上寵恣中常侍單超等。</p>
<p id="p70"><a class="gg-link" href="#p70" onclick="return changeColor(this);"></a>四年六月庚子，泰山、博尤來山判解。</p>
<p id="p71"><a class="gg-link" href="#p71" onclick="return changeColor(this);"></a>八年六月丙辰，緱氏地裂。</p>
<p id="p72"><a class="gg-link" href="#p72" onclick="return changeColor(this);"></a>永康元年五月丙午，雒陽高平永壽亭、上黨泫<span class="style7">工玄反。</span>氏地各裂。是時朝臣患中常侍王甫等專恣。冬，桓帝崩。明年，竇氏等欲誅常侍、黃門，不果，更為所誅。</p>
<p id="p73"><a class="gg-link" href="#p73" onclick="return changeColor(this);"></a>靈帝建寧四年五月，河東地裂十二處，裂合長十里百七十步，廣者三十餘步，深不見底。</p>
<p id="p74"><a class="gg-link" href="#p74" onclick="return changeColor(this);"></a>和帝永元五年五月戊寅，南陽大風，拔樹木。</p>
<p id="p75"><a class="gg-link" href="#p75" onclick="return changeColor(this);"></a>安帝永初元年，大風拔樹。是時鄧太后攝政，以清河王子年少，號精耳，故立之，是為安帝。不立皇太子勝，以為安帝賢，必當德鄧氏也；後安帝親讒，廢免鄧氏，令郡縣迫切，死者八九人，家至破壞。此為瞉霿也，是後西羌亦大亂涼州十有餘年。</p>
<p id="p76"><a class="gg-link" href="#p76" onclick="return changeColor(this);"></a>二年六月，京都及郡國四十大風拔樹。</p>
<p id="p77"><a class="gg-link" href="#p77" onclick="return changeColor(this);"></a>三年五月癸酉，京都大風，拔南郊道梓樹九十六枚。</p>
<p id="p78"><a class="gg-link" href="#p78" onclick="return changeColor(this);"></a>七年八月丙寅，京都大風拔樹。</p>
<p id="p79"><a class="gg-link" href="#p79" onclick="return changeColor(this);"></a>元初二年二月癸亥，京都大風拔樹。</p>
<p id="p80"><a class="gg-link" href="#p80" onclick="return changeColor(this);"></a>六年夏四月，沛國、勃海大風，拔樹三萬餘枚。</p>
<p id="p81"><a class="gg-link" href="#p81" onclick="return changeColor(this);"></a>延光二年三月丙申，河東、潁川大風拔樹。六月壬午，郡國十一大風拔樹。是時安帝親讒，曲直不分。</p>
<p id="p82"><a class="gg-link" href="#p82" onclick="return changeColor(this);"></a>三年，京都及郡國三十六大風拔樹。</p>
<p id="p83"><a class="gg-link" href="#p83" onclick="return changeColor(this);"></a>靈帝建寧二年四月癸巳，京都大風雨雹，拔郊道樹十圍已上百餘枚。其後晨迎氣黃郊，道於雒水西橋，逢暴風雨，道鹵簿車或發蓋，百官霑濡，還不至郊，使有司行禮。迎氣西郊，亦壹如此。</p>
<p id="p84"><a class="gg-link" href="#p84" onclick="return changeColor(this);"></a>中平五年六月丙寅，大風拔樹。</p>
<p id="p85"><a class="gg-link" href="#p85" onclick="return changeColor(this);"></a>獻帝初平四年六月，右扶風大風，發屋拔木。</p>
<p id="p86"><a class="gg-link" href="#p86" onclick="return changeColor(this);"></a>中興以來，脂夜之妖無錄者。</p>
<p id="p87"><a class="gg-link" href="#p87" onclick="return changeColor(this);"></a>章帝七八年閒，郡縣大螟傷稼，語在魯恭傳，而紀不錄也。是時章帝用竇皇后讒，害宋、梁二貴人，廢皇太子。</p>
<p id="p88"><a class="gg-link" href="#p88" onclick="return changeColor(this);"></a>靈帝熹平四年六月，弘農、三輔螟蟲為害。是時靈帝用中常侍曹節等讒言，禁錮海內清英之士，謂之黨人。</p>
<p id="p89"><a class="gg-link" href="#p89" onclick="return changeColor(this);"></a>中平二年七月，三輔螟蟲為害。</p>
<p id="p90"><a class="gg-link" href="#p90" onclick="return changeColor(this);"></a>明帝永平十八年，牛疫死。是歲遣竇固等征西域，置都護、戊己校尉。固等適還而西域叛，殺都護陳睦、戊己校尉關寵。於是大怒，欲復發興討，會秋明帝崩，是思心不容也。</p>
<p id="p91"><a class="gg-link" href="#p91" onclick="return changeColor(this);"></a>章帝建初四年冬，京都牛大疫。是時竇皇后以宋貴人子為太子，寵幸，令人求伺貴人過隙，以讒毀之。章帝不知竇太后不善，厥咎霿也。或曰，是年六月馬太后崩，土功非時興故也。</p>
</div>
<!-- end .main --></div>
<!-- end #main --></div>
</div>
</body></html>